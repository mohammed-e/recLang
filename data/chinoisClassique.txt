中華民國十年，中國共產黨立於上海。初附於中國國民黨，黨人得以兼國民黨，共理中華民國廣州軍政府，同謀北伐。其後國民黨人以共產黨人以公務營黨務，既下南京，蔣中正令捕殺共產黨人。遂奔江西。十六年起義於南昌，中國工農紅軍是立。二十年，立中華蘇維埃共和國，都瑞金。二十三年，國民革命軍圍攻瑞金，八萬紅軍不能支，乃西走。至貴州遵義，追兵見緩，遂議定國策。以敗績為博古、李德之過，撤其要職，改以毛澤東、周恩來、王稼祥主事。二十五年，紅軍抵延安吳起鎮，餘部七千。時日本侵華，中正反以剿共為先。遂以共抗日為號，與張學良等兵諫中正。終紅軍廢國號，更號西北邊區。翌年，隨中正與日本戰。
日本既敗，中正令甲兵且駐勿動，澤東則令速往滿洲，又受日本軍降。三十四年國共雖定和議，仍相攻如故，中國內戰遂起，共軍乃更號中國人民解放軍。中華民國以抗戰故，百廢未興。共軍則得日本軍銃炮，並有蘇聯之助。戰四年，逐中華民國於臺灣，兩岸遂分治至今。
乃行政治協商，約法中國政治協商共同綱領者，推澤東為中央人民政府主席，朱德，劉少奇，宋慶齡，張瀾，李濟深，高崗領副主席，一九四九年十月一日，中華人民共和國立，都北平，改北京，更以公曆紀年。
一九五零年，朝鮮戰爭起，朝鮮亦社會主義國也。時美軍號為聯合國軍，登陸仁川，朝鮮危，乃出兵抗美援朝，號志願軍。三年，久持不下，遂弭兵。
一九五七年，時澤東仍領國事，令反右，以裁異志。初，以陳雲司食貨，頗有功，民生初復。其後不和於蘇聯，澤東急於強國，乃令行三面紅旗之法。有大躍進者，號以糧為綱，令農人盡於地力，以實倉廩。有虛報農產者，不以為過，反以為功，更以為實，復令減農產。又號以鋼為綱，令四方之民，築爐煉鋼。鐵礦石缺，則以鐵器為礦石。鋼未煉成，鐵器俱廢。人皆煉鋼，田畝悉荒。又盡取山林古木。加以人民公社，以口量食，不以功取。食者眾，勞者少。雲等憂之，反遭貶。一九五九年，舉國大饑，三年間死者三千萬有餘。澤東因免，劉少奇、周恩來繼領國事，復雲之舊法。
澤東仍領黨事，乃號文化大革命，以少奇等為右派，重罪禁家中，後移開封，仍禁。少奇微恙，不得醫療，竟病薨。有言及大躍進者，彭德懷、鄧小平等俱獲罪。又號破四舊，以舊俗儀禮為罪，使少者毆其師、壞古物、武鬥不止。一時國中大亂，不可禁止。亂十年，一九七六年，澤東薨。小平進掌國事，以文化大革命為過，復少奇之舊法。
一九七八年，小平令改革開放。食貨興，民生日足。然新法先東後西，致東富西貧。唯變法以降，國力日蓄，新百年之頹勢。一九九七年七月一日，香港還。一九九九年十二月廿日，澳門還。二零零一年，入萬國貿易組織。二零零八年，興會於北京，曰「二十九屆奧林匹克運動會」。

一九四九年十月元日，中華人民共和國立，都北平，改北京。立五大行政區，分中華為三十省，十二直轄市，五行署區，並自治區、地方、地區各一，多沿民國舊制。此後十數年間，數年一變，至一九六八年方定，時分廿二省、五自治區、三直轄市。省下分地級、縣級、鄉級，各地名號均異，按方俗名之。地級含地級市、地區、自治州、盟。縣級含市轄區、縣級市、縣、自治縣、旗、自治旗、特區、盟區。鄉級含區公所、鎮、鄉、蘇木、民族鄉、民族蘇木、街道。省級之長曰省委書記，省長居其左，以黨領事也。至一九九七年，香港特別行政區立，越二年，澳門特別行政區立，遂成今貌。分廿三省、五自治區、四直轄市、二特別行政區，合三十四部。
三十四部列如下。遼寧省治瀋陽市、吉林省治長春市、河北省治石家莊市、山西省治太原市、黑龍江省治哈爾濱市、江蘇省治南京市、安徽省治合肥市、浙江省治杭州市、福建省治福州市、江西省治南昌市、山東省治濟南市、河南省治鄭州市、湖北省治武漢市、湖南省治長沙市、廣東省治廣州市、四川省治成都市、貴州省治貴陽市、雲南省治昆明市、陜西省治西安市、甘肅省治蘭州市、青海省治西寧市、海南省治海口市、臺灣省以有事，未定所治。以上廿三省。西藏自治區治拉薩市、內蒙古自治區治呼和浩特市、廣西壯族自治區治南寧市、寧夏回族自治區治銀川市、新疆維吾爾自治區治烏魯木齊，以上五自治區。北京市、上海市、重慶市、天津市為四直轄市。並香港、澳門二特別行政區。
特別行政區以其舊法治。香港分十八區，澳門分七堂區。其長皆稱行政長官。
